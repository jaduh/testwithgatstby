---
title: JE GROOTSTE VIJAND TIJDENS HET SCHRIJVEN HEET BACKSPACE
date: "2019-12-20T22:40:32.169Z"
description: Heel de dag wroeten op een tekst van maar een paar honderd woorden. Geef toe. Dat overkomt jou ook wel eens. Je moet iets schrijven, begint te typen, maar dat lijvige stuk met 78 likes, 12 reacties en 7 shares, komt er maar niet uit.

---



Heel de dag wroeten op een tekst van maar een paar honderd woorden. Geef toe. Dat overkomt jou ook wel eens. Je moet iets schrijven, begint te typen, maar dat lijvige stuk met 78 likes, 12 reacties en 7 shares, komt er maar niet uit.


### keukenmesje bij de hand?

Om maar met een geruststelling te beginnen: it’s not you, it’s your strategy. Want met de juiste aanpak kan je vrij eenvoudig, effectief en efficiënt schrijven. En die aanpak begint met de demontage van je backspace-knop. Keukenmesje bij de hand?


Grapje. Zo drastisch hoeft het nu ook weer niet, maar geloof mij op mijn bruine ogen als ik zeg dat je jezelf uren tijd bespaart door er niet steeds maar weer op te drukken.

Je blijft langer in die heerlijke schrijfflow zitten, je zet geen rem op je creativiteit én je spendeert geen 5 uur aan een tekst die hooguit een uurtje van je tijd in beslag hoort te nemen.


### Trek voorbereid ten strijde

Wat voor mij heel goed werkt is beseffen dat schrijven niet zomaar een kwestie is van je laptop open doen en beginnen typen in een leeg document. Dat is heel soms een succes, maar als ik voor mijzelf mag spreken: vaker niet. Zeker als er meer dingen op mijn to do-lijstje staan, helpt het om voorbereid ten strijde te trekken. Daarvoor maak ik onderscheid in drie verschillende schrijffases:






> Schetsen
> Schrijven
> Corrigeren

Als ik die volgorde aanhoud, bevrijd ik bijna altijd mijn inner supersnelle en efficiënte schrijver.  Je weet wel, dat wat zich ook in jou schuil houdt.

Ik zie schetsen en corrigeren als twee noodzakelijkheden om de heilige fase van het schrijven zo gemakkelijk en productief mogelijk te maken.


### Wacht niet op geluk of inspiratie
Want laten we eerlijk zijn. In je flow zitten is heerlijk. Vaak wordt gedacht dat je er vanzelf in raakt als je heel toevallig de juiste dosis geluk of inspiratie vindt. Maar daar geloof ik dus niet meer in. Ik ben tegenwoordig van mening dat je altijd in je flow kan komen. Mits de juiste voorbereiding en nazorg.

### Schets eerst de belangrijkste boodschap

Schrijven begint voor mij in mijn hoofd door na te denken waarom deze tekst überhaupt geschreven moet worden. Voor wie schrijf ik het en wat schrijf ik dan best? Pas als voor mij heel duidelijk is wat ik zoal wil vertellen, begin ik te schrijven.

### Verwar corrigeren niet met schrijven
Als die schets zich gevormd heeft, komt de allerleukste fase aan: schrijven. Tegenwoordig begin ik er nooit aan zonder mezelf plechtig te beloven niet aan die backspace-knop te komen.

Weet ik niet hoe een woord wordt geschreven? Dan gebruik ik XX en zoek ik het later op, als ik klaar ben. Maak ik een foutje? Jammer dan, corrigeren is voor later.

Wist je dat er apps zijn waarbij je tijdens het typen niet meer kan terugkijken? https://ia.net/writer is er zo eentje. Misschien iets voor jou om uit te proberen.

### Naar hartelust  drukken op die backspace-knop
Pas als alles getikt is wat ik van plan was, komt de fase van het corrigeren en bijschaven aan. Formuleringen verbeteren, grapjes toevoegen, spelling opzoeken, dat doe je enkel tijdens het corrigeren.

En als dat achter de rug is, komt dan eindelijk dat magische moment aan.

### Drukken op die publiceer-knop.
